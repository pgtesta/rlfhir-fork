Il caso d’uso “Movimentazione Paziente” è volto al monitoraggio degli spostamenti dei pazienti mediante un sistema in grado di raccogliere dati in tempo near real time ed esporre interfacce per la rappresentazione e visualizzazione di indicatori di interesse su dashboard interattive. Il caso d’uso fa riferimento al perimetro aziendale di visibilità dei dati. 

Nello specifico, con movimentazione si intende ogni cambiamento di posto letto tra reparti dello stesso presidio ospedaliero al quale un paziente è sottoposto dal momento del primo accesso in struttura e per tutto il suo percorso di cura.  

I dati raccolti sugli spostamenti tra reparti potranno fornire degli insight utili per valutazioni organizzative e per la programmazione e la gestione delle risorse sanitarie, attuabili attraverso la messa a punto di opportuni KPI di monitoraggio (descritti nel paragrafo Principali funzionalità del servizio), in ottica di ottimizzare la pianificazione relativa ai posti letto e al fine di migliorare l’efficienza del servizio ospedaliero. 

Come servizio per gli utenti, è prevista quindi la creazione di un portale di monitoraggio con cui visualizzare i dati relativi alle movimentazioni dei pazienti, con particolare riferimento alle specificità cliniche del paziente (es. diagnosi associata).  